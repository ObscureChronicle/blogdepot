---
title: 稽异录叙
excerpt: 仿夏侯湛口吻写的一些随笔。
publishDate: '2024-10-12'
tags:
  - wen-yan
seo:
  image:
    src: '/post-7.jpg'
    alt: Bright lines on a dark background
---
	
余少时，尝假寐而梦见神人，示余一图，则状若一人间火中，累拭其目，未能审之，忽觉，而莫之能忘也。既长，举贤良，拜郎中，以余素鄙，累年不调，遂嬉游以自娱。

二月安仁来，切责余之自放，遂袖出一图，则余梦中之所尝见者。余大惊，问所从来，但云秘府中也。更诘之，则不答，如是者三，乃云「此琅琊王之所藏也，或谓宣皇帝购巧匠，作之以赐诸王」。求之不得，遂作《周诗》以易之。展图孰视，则隐书「乐安廖豪」于其上。乐安者，盖青州之郡也，然是人则余之所未闻。揆考坟典，亦无所载，其也真与？其也梦与？余不得而知也。

是夜，辗转难寝，遂被星策马，之青州，到乐安诸县，皆云不知其何人也。然则乐安非彼之郡望乎？又或彼竟字「乐安」云耳？余彷徨无措，不知所至，惟口诵是四字耳。如是者旬日，忽有人行弹中余，张目四顾，莫知其人，但行至东莱也。视其丸，则间以笺，盖云彼之事略，由是始知廖豪纪事之本末也。惟其自号故魏之臣，而终以将军位，厕于本纪，似所非宜。作《廖豪传》第一。

遂之司州荥阳，临旃然水，则魏武之所初逢廖豪之处也。往者攘攘，折戟残剑，固不可见；惟旃然汤汤，川流而东，更不复还。魏武固超世之英杰也，九合中原，以成伯业，然晋嬗故魏，武祖之昭穆又安在哉，则是人亦逝如斯夫？作《曹公传》第二。

遂还洛阳，过高贵乡公墓，既无人迹，则抔土之上，草已萋萋也。于是恭行洒扫，长揖而去，作《曹髦传》第三。

遂之豫州，比颍阴，临淮公顗之故里也，有童子六七人歌且舞于野，意殊乐甚。尝闻令君治凉，期年而平，三载而靖，半纪则富邦，未旬则政清，其「吾与点也」之谓邪？作《文彧传》第四。

遂之冀州，谒袁绍墓。本初四世三公，虓瞰九州，昔魏武相与战于官渡，而获其军师公与。公与本袁氏之诤臣，而后降豪，以逆宣王，是以世不能多之。其匪忠志之人邪？以赀财几尽，将还司州，济洺水，过广平，闻里中童蒙就学，乃《孟氏易》也。孰听之，则诂训文义，粲然可观，由是知君子之泽，百世不斩，作《沮授传》第五。

遂之徐州，过故典农都尉之治，令行占田后已废之久矣。虽然，屯田之术，祗兴其功；而晔、繇皆智计非常，尝从廖豪以襄魏武，作《枣祗刘晔钟繇传》第六。

遂之兖州，陟岱宗，以仰其危；临大泽，以观其渊。夫典以破虏将军，霸以执金吾终，皆位特进，荫及子孙。豪之才具，不下二子，竟以破败，是何故也？不察持盈之道，不晓集虚之理，然后旋起而踵灭，后之君子，可不慎哉？作《李典臧霸传》第七。

遂之荆州，溯江水，登舸凭椳，以观秭归，则城坚且巍，若不可摧，是以知郝昭尽得墨守之术，非妄说也。乐进、张郃，魏武之名将，而行事不彰，作《乐进张郃郝昭传》第八。

遂之益州，过剑阁、绵竹，故魏大司马曹子丹破蜀处也。子丹固佳人，而其胤不肖，遂以族刬，可为殷鉴。作《曹真曹爽传》第九。

遂之雍州，登夏侯太初倚柱作书之台。比其时也，太初欲建制度，厘定轨则，自谓抱饭牛之才，而未竟其志。寻其奏议，多弗得见，按其生平，亦未副名。其果世之溢美如斯，故傅兰石恶之邪？然世人咸称太初之坚白，而笑兰石之负节，固良有以也。作《夏侯玄传》第十。

遂再还洛阳，至太学，见《论语集解》，则何晏、曹羲之名已刊之矣。是固浮华交会之徒，未有治乱之具也，本不足道；然公渊之辨才性，平叔之论有无，刘陶之臧否，曹羲之注疏，义理通达，文气畅然，咸蔚然成宗，可以一观，遂存其纪事，以飨诸后学。作《何晏曹羲刘陶王广传》第十一。

遂之广州，见海市，而楼船如矢，穿凿其中，若梦如幻。或有番邦市易，其人不通中国言语，每以手拟其物，左支右绌，良为捧腹。然则余之族祖，亦去中国远矣，畴昔与土人语时亦作是状邪？作《夏侯霸夏侯和传》第十二。

遂之秦州，过阴平径，其高者也，则如蹑云间；其深者也，则直下黄泉，而维自投死地，以竟全功，其气干云，垂于万世。毋丘于国难之际，振膂一呼，父则杀身，子亦成仁，固程婴、杵臼之俦也。陈泰兼资文武，卒亦忧死，惜哉！作《姜维毋丘俭陈泰传》第十三。

遂之梁州，如汉中，去南郑西十有三里，有天师府焉。其堂上陈偶像金身，尤可哂之；还之偏殿，则置诸廖氏，左右则列以文若、公与，炉上香炷犹爇爇然。廖氏所以偏伯，殆法妖道之所为邪？又或能得米贼之心如是邪？作《阎圃传》第十四。

方欲去，有叟止余，问其姓字，但曰李正方之后也。与语诸葛孔明之故事，知其木牛、流马之奇，八阵、元戎之妙。其治国也，仿佛管、萧；其持法也，比于皋陶。是固圣人之亚云耳，惟托身于蜀，故不为传。作《李严传》第十五。

遂之凉州，武威城坏，未得入，遂与友当残垣而歌且饮，醉三日，乃去。历酒泉、敦煌而西，之玉门关，举目东顾，则遥见一二民屋，隐有翻车之属，无九轫之井，而汲清泉以沃田；又有妇操绫机，上下飞梭，观者目迷，而其人自若，则其机巧可知。是皆马先生之功也，作《马钧传》第十六。

遂出关而至高昌，与胡民语，或曰每有汉儿至，顾念中原残破，而适此乐土也。问童蒙，则曰乃大凉护羌校尉府之所部。余素闻麹氏之横暴反覆，然则彼又胡为乎来此哉！为之一叹，作《麹演传》第十七。

兵战运筹之事，非文士之所能预也；货殖兴利之策，亦匪余之所克知。故行事载录，多有阙疑，而更不为志表，复无本纪。余未审学术，惟事摘抄，蒙先贤之泽惠以竟其功。揆诸《书》有「粤若稽古」之谊，而余亦载耆旧所述之异闻，掇而录之，以成是卷，故谓之《稽异录》，亦示其本小说家之流也。是固匪史乘梼杌之俦，前之往者，必将指而斥余之陋；又所传者不过强梁贼寇之属耳，后之来者，得无且哂余之痴邪？步出中庭，长夜未央，月朏未明，隐有微光。不觉一笑，笑且愈悲，悲则复笑，而余竟忘言也。
